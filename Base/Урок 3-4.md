---


---

<h1 id="модель-«сутність-зв’язок»-предметної-області.-поняття-сутності-атрибута-ключа-зв’язку">Модель «сутність-зв’язок» предметної області. Поняття сутності, атрибута, ключа, зв’язку</h1>
<h2 id="моделі-даних">Моделі даних</h2>
<p>Дані, що зберігаються в БД, мають певну логічну структуру, тобто описуються деякою моделлю даних, яка підтримується відповідною СУБД. Нині є три класичні моделі даних: <em><strong>ієрархічна, мережева і реляційна.</strong></em> Розвиваються й інші моделі даних, засновані на класичних (наприклад, об’єктно-реляційна).</p>
<p><img src="https://drive.google.com/uc?export=view&amp;id=16DSRQzZy5_hLAKOHpUiQgSL1PHZBkRks" alt="enter image description here" width="400"></p>
<p>Основним недоліком ієрархічних і мережевих БД є складність їх розроблення, тому нині поширення набула <em><strong>реляційна модель даних</strong></em>.</p>
<blockquote>
<p><strong>Реляційна модель даних</strong> — фактографічна база даних, що є набором взаємопов’язаних таблиць. В таких таблицях стовпчики називаються полями, а рядки записами.</p>
</blockquote>
<p>Основна перевага цієї моделі полягає у простоті розроблення БД і систем управління ними. Найпростіша реляційна БД містить одну таблицю, а складні — десятки й навіть сотні таблиць.</p>
<p><em>Наприклад, БД, яка складається з одної таблиці УЧНІ:</em><br>
<img src="https://drive.google.com/uc?export=view&amp;id=1K4KzyZdnRNk0yGHfjNuYJorKsHcoQIiQ" alt="enter image description here" width="400"></p>
<p>Не кожна таблиця може бути БД.  Для цього вона має бути <em><strong>нормалізована</strong></em>, тобто приведена до форми, що відповідає таким вимогам:</p>
<ul>
<li>кожне поле повинно мати унікальне ім’я;</li>
<li>усі поля мають бути однорідними, тобто значення елементів одного поля можуть бути лише одного типу (наприклад, тільки числовими, тільки рядковими);</li>
<li>у таблиці не може бути однакових записів, вони мають відрізнятися значеннями хоча б одного поля;</li>
<li>таблиця повинна мати ключове поле, або ключ.</li>
</ul>
<h2 id="модель-сутність-звязок">Модель “сутність-зв’язок”</h2>
<p>Розробник БД, проектуючи її схему, встановлює, які параметри мають ці об’єкти. Тобто розробник будує <em><strong>модель</strong></em> предметної області, яку в теорії баз даних називають <em><strong>моделлю “сутність-зв’язок”.</strong></em></p>
<p>Будь-яка ПО містить об’єкти. <em>Наприклад,</em> у ПО “школа” об’єктами можуть бути вчителі Михайлюк Дмитро Семенович та Петрова Ніна Володимирівна, класи 10-А і 11-Б тощо. При цьому класи 10-А і 11-Б є <em><strong>однотипними</strong></em> об’єктами (оскільки обидва є класами), а клас 10-А і Михайлюк Дмитро Семенович  — об’єктами різного типу. Однотипні об’єкти належать одній сутності. Критерій належності до одної сутності — це однаковий набір параметрів.</p>
<blockquote>
<p><strong>Сутність у ПО</strong> - це множина об’єктів, які мають однаковий набір параметрів.</p>
</blockquote>
<p>Об’єкти, що належать до одної сутності, мають не лише однаковий набір параметрів, а й однотипні зв’язки з об’єктами інших сутностей. Наприклад, будь-який клас може бути зв’язаний з учнем зв’язком “учень вчиться в класі”, а з учителем — зв’язком “учитель викладає в класі”. Тому можна сказати, що зв’язки властиві не лише об’єктам, а і сутностям.</p>
<blockquote>
<p><strong>Модель “сутність-зв’язок”</strong> призначено для графічного зображення сутностей певної предметної області, їх параметрів та зв’язків між ними.</p>
</blockquote>
<h3 id="завдання-назвіть-кілька-сутностей-з-по-залізниця-водопостачання-адміністративний-устрій.-які-параметри-мають-ці-сутності-які-між-ними-можуть-існувати-звязки">Завдання: назвіть кілька сутностей з ПО “залізниця”, “водопостачання”, “адміністративний устрій”. Які параметри мають ці сутності? Які між ними можуть існувати зв’язки?</h3>
<h2 id="графічні-позначення-в-моделі-сутність-звязок">Графічні позначення в моделі “сутність-зв’язок”</h2>
<p>Сутності позначаються прямокутниками, всередині яких записуються їх назви. Назви параметрів (атрибутів) записуються під прямокутниками сутностей і підкреслюються. Від прямокутника сутності проводять вертикальну лінію вздовж усіх атрибутів.<br>
<em>Наприклад, сутність УЧИТЕЛЬ із атрибутами паспорт, прізвище, ім’я, по батькові, стать, спеціальність.</em></p>
<p><img src="https://drive.google.com/uc?export=view&amp;id=1Xq9c2pM-b-RweNCipbM4BajZ08q6IkPJ" alt="enter image description here" width="200"><br>
Зв’язки між сутностями позначають ромбами, що з’єднуються з прямокутниками. Всередині ромба записують дієслово або словосполучення, що визначає зміст зв’язку.<br>
<em>Наприклад, зв’язок між сутностями УЧИТЕЛЬ  та КЛАС. Стрілка означає, що саме учитель навчає клас, а не клас навчає учителя.</em><br>
<img src="https://drive.google.com/uc?export=view&amp;id=1B-jUllv5sdPo7ohhf4Rew4p12x9PbkEV" alt="enter image description here" width="400"></p>
<h2 id="різновиди-звязків">Різновиди зв’язків</h2>
<p>Зв’язки між сутностями бувають трьох типів.</p>
<p><img src="https://drive.google.com/uc?export=view&amp;id=19tZl_gqF3XFTbMpflcFIrZ6XSlb07VOi" alt="enter image description here" width="400"></p>
<p>Щоб зв’язок між сутностями <em><strong>А</strong></em> і <em><strong>В</strong></em> віднести до одного з цих трьох типів, слід відповісти на два запитання:</p>
<ul>
<li>Зі скількома об’єктами сутності <em><strong>А</strong></em> може бути зв’язаний об’єкт сутності <em><strong>В</strong></em>?</li>
<li>Зі скількома об’єктами сутності <em><strong>В</strong></em> може бути зв’язаний об’єкт сутності <em><strong>А</strong></em>?</li>
</ul>
<p>Віднесення зв’язку до одного з цих типів називають його класифікацією за множинністю.</p>
<p><em>Наприклад, клас зв’язано з учнем зв’язком “один до багатьох”</em> :<br>
<img src="https://drive.google.com/uc?export=view&amp;id=1Ox2AxfOCrwYf96hcjHW3DOXcB2R3ZUQ1" alt="enter image description here" width="400"><br>
<em>Зв’язок “учитель навчає клас”:</em><br>
<img src="https://drive.google.com/uc?export=view&amp;id=1P4yrssDXh6zCvnbIJFCLUicxrCR_u94Y" alt="enter image description here" width="400"><br>
<em>Зв’язок “учитель є класним керівником”:</em><br>
<img src="https://drive.google.com/uc?export=view&amp;id=1nfRVsQDSFrqGaePoqUd5a2Mw6hq5oytm" alt="enter image description here" width="400"></p>
<h2 id="ключові-атрибути">Ключові атрибути</h2>
<blockquote>
<p>Атрибут, значення якого не може повторюватись, називають <strong>ключовим</strong> або просто <strong>ключем</strong>.</p>
</blockquote>
<p>Ключі відіграють у базах даних важливу роль, адже саме за їх допомогою СУБД ідентифікує об’єкти.<br>
<em>Наприклад, для сутності УЧИТЕЛЬ таким атрибутом може бути номер та серія паспорту, для сутності КЛАС у ПО “школа”- назва.</em><br>
Ключові атрибути на моделі “сутність-зв’язок” позначаються символом “*”.<br>
<img src="https://drive.google.com/uc?export=view&amp;id=164wNWuIgFIEy5Nu2HssEhyq36Gd9uWrS" alt="enter image description here" width="400"><br>
Ключ може складатись з декількох атрибутів, тоді він називається <em><strong>складеним</strong></em> (рис. а). На практиці замість складеного ключа частіше використовують <em><strong>штучно доданий ключовий атрибут</strong></em> (рис. б).<br>
<img src="https://drive.google.com/uc?export=view&amp;id=15GCpS8NtrBsByFCa1PrzPTBV1g5E8xqu" alt="enter image description here" width="400"><br>
Побудуємо модель:<br>
<img src="https://drive.google.com/uc?export=view&amp;id=1b3NyNm17ckw_VVKVTntLnNVFWps-KFp3" alt="enter image description here" width="400"><br>
Три сутності, і три зв’язки. Потрібно зауважити, що побудова зв’язку учитель навчає учня буде помилкою. Якщо вчитель навчає 11А клас, у якому навчається учень Іваненко, то факт навчання цього учня у цього вчителя випливає зі зв’язків «вчиться» і «навчає», і зберігання цього факту ще раз буде просто надлишковим. Але що гірше – це може внести суперечність у дані, порушуючи їхню цілісність. Наприклад, вчитель навчає лише 11А клас, і навчає учня Петренка, котрий вчиться в 11Б. У межах школи і усталеного розкладу уроків вчителів у класах – це неможливо, тож зв’язок вчитель навчає учня – є зайвим і не повинен з’являтися на схемі моделі сутність-зв’язок.<br>
<img src="https://drive.google.com/uc?export=view&amp;id=1-Ty2zrWILwD2-RfQ7BmDmDpEv_MDYt2d" alt="enter image description here" width="400"></p>
<blockquote>
<p><strong>Головний принцип семантичного моделювання:</strong> модель “сутність-зв’язок” повинна дозволяти зберігання будь-якого факту лише в одному місці.</p>
</blockquote>
<h2 id="питання-для-роздумів">Питання для роздумів</h2>
<h3 id="після-сутностей-у-дужках-вказано-їхні-атрибути.-визначте-які-ключі-мають-ці-сутності.-якщо-з-наведених-атрибутів-утворити-ключ-неможливо-вкажіть-які-атрибути-слід-додати.">1. Після сутностей у дужках вказано їхні атрибути. Визначте, які ключі мають ці сутності. Якщо з наведених атрибутів утворити ключ неможливо, вкажіть, які атрибути слід додати.</h3>
<ul>
<li>Холодильник (модель, об’єм, рік випуску, серійний номер).</li>
<li>Ріка (назва, довжина).</li>
<li>Місто (назва, кількість населення, рік заснування, область, держава).</li>
<li>Авіарейс (аеропорт відльоту, аеропорт посадки, дата відльоту).</li>
</ul>
<h3 id="вкажіть-які-ключові-атрибути-можуть-мати-сутності">2. Вкажіть, які ключові атрибути можуть мати сутності:</h3>
<ul>
<li>населений пункт</li>
<li>країна</li>
<li>автобус</li>
<li>дачна ділянка</li>
<li>книжка</li>
<li>кімната в готелі</li>
<li>автомобіль</li>
<li>ресторан</li>
</ul>
<h3 id="що-з-переліченого-нижче-може-бути-сутністю-у-предметній-області-школа">3. Що з переліченого нижче може бути сутністю у предметній області “школа”:</h3>
<ul>
<li>класна кімната</li>
<li>номер класної кімнати</li>
<li>директор</li>
<li>навчальна дисципліна</li>
<li>школа</li>
</ul>
<h3 id="побудуйте-модель-сутність-звязок-для-предметної-області-вулиці-і-будинки.">5. Побудуйте модель “сутність-зв’язок” для предметної області “вулиці і будинки”.</h3>
<p>Щодо кожної вулиці потрібно зберігати відомості про її назву та довжину, а також про те, які інші вулиці вона перетинає. Про кожен будинок відомо: його номер, кількість поверхів та квартир, а також на якій вулиці він розташований. Вказівка: у моделі цієї предметної області одна з сутностей буде зв’язана сама з собою.</p>
<h3 id="предметна-область-зно.">6. Предметна область “ЗНО”.</h3>
<p>Потрібно зберігати відомості про склад тестів ЗНО. Кожен тест стосується певного предмета, проводиться в певному році та складається з низки запитань. Кожне запитання має формулювання, а також кілька варіантів відповідей. Один з варіантів є правильним. Вказівка: у моделі цієї предметної області між двома тими самими сутностями потрібно буде створити два різних зв’язки.</p>
<h3 id="побудуйте-модель-сутність-звязок-для-предметної-області-коти-і-кішки.">7. **Побудуйте модель сутність-зв’язок для предметної області “Коти і кішки”.</h3>
<p>Потрібно зберігати інформацію про котів та їх господарів. Кожен кіт має ім’я, вік та може мати багато фотографій. Кожен господар також має ім’я та може мати багато кішок. Кожна фотографія кота має опис, дату та може бути призначена лише одному коту. Кожен кіт може мати багато господарів, і кожен господар може мати багато кішок.</p>
<h3 id="побудуйте-модель-сутність-звязок-для-предметної-області-кавярня.">8. **Побудуйте модель сутність-зв’язок для предметної області “Кав’ярня”.</h3>
<p>Потрібно зберігати інформацію про кав’ярню, її меню та замовлення клієнтів. Кожна кав’ярня має назву, адресу та може мати багато столиків. Кожне замовлення включає в себе список страв і напоїв із меню, кількість кожного з них і інформацію про клієнта, який зробив замовлення. Кожна страва або напій має назву, опис та ціну.**</p>
<h2 id="завдання-для-виконання">Завдання для виконання</h2>
<ol>
<li>Побудуйте модель “сутність-зв’язок” для описаної нижче предметної області. Визначте:</li>
</ol>
<ul>
<li>сутності;</li>
<li>атрибути сутностей;</li>
<li>ключі;</li>
<li>зв’язки між сутностями;</li>
<li>типи зв’язків.</li>
</ul>
<p>Предметна область “автомобілі”. Про кожен автомобіль відомо: його реєстраційний номер в ДАІ, рік випуску, марка, а також хто є власником автомобіля. Про власника відомо: прізвище та ім’я, а також номер прав водія. Щодо кожної марки автомобіля відома її назва, об’єм та потужність двигуна, а також тип автомобіля (седан, хетчбек, джип тощо). На автомобілі виписують страхові поліси, у яких зазначається термін початку та завершення дії, тип страховки, страхова сума та назва компанії-страхувальника. На один автомобіль може бути виписано багато страхових полісів.</p>
<ol start="2">
<li>
<p>Встановити програмне забезпечення <a href="https://uk.libreoffice.org/">Libreoffice</a> для подальшої роботи. Якщо після встановлення виникне наступна помилка:<br>
<img src="https://drive.google.com/uc?export=view&amp;id=1P0kXZEjYiaEWDBOLJTu6cKQWtZo4mL13" alt="enter image description here" width="400"><br>
то рішення можна знайти <a href="https://wiki.documentfoundation.org/Faq/General/InstallJava">тут</a>.</p>
</li>
<li>
<p>Скласти модель сутність-зв’язок для предметної області Відеопрокат. У фільмах знімаються актори, виконуючи <strong>ролі</strong>. Про <strong>актора</strong> відомі прізвище, ім’я, рік народження, є фото та біографія. Про <strong>фільми</strong> відома інформація: назва, режисер, рік випуску, країна, жанр (фільм може належати до кількох жанрів), тривалість фільму, наявність нагород. Про <strong>клієнтів</strong> пункту відео прокату відомі прізвище, ім’я, рік народження, адреса проживання та телефон. Кожен з них може брати у <strong>прокат</strong> фільми, при цьому фіксується дата отримання та повернення фільму. Клієнт може брати кілька фільмів одночасно; всі фільми представлено в кількох екземплярах.</p>
</li>
</ol>

