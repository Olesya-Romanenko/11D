---


---

<h1 id="поняття-бази-даних.-поняття-призначення-й-основні-функції-систем-управління-базами-даних">Поняття бази даних. Поняття, призначення й основні функції систем управління базами даних</h1>
<p><img src="https://programmerhumor.io/wp-content/uploads/2023/03/programmerhumor-io-programming-memes-4c904cb79516eb4.png" alt="enter image description here"></p>
<p><strong>Дані</strong> - це факти або інформація про якусь річ, людину, об’єкт чи групу об’єктів. Вони можуть використовуватися у різних формах, таких як текст, цифри, носії інформації, байти тощо, вони можуть зберігатися на аркушах паперу або в електронній пам’яті тощо.<br>
<img src="https://drive.google.com/uc?export=view&amp;id=1piua97BYL0t4f60Gnp7VlRto6871o-7E" alt="Приклад даних1"><br>
<img src="https://drive.google.com/uc?export=view&amp;id=1kk0MNF0SWEfo20D_zgQbTbtyT_qXsZFY" alt="Приклад даних 2"><br>
Під час обчислень дані є інформацією, яка може бути розміщена у форму для ефективного переміщення та обробки. Дані взаємозамінні.</p>
<p>Комп’ютеризовані бази даних лежать в основі величезної кількості процесів, котрі нас оточують у щоденному житті. Покупки в супермаркеті, отримання готівки у банкоматі, замовлення в Інтернет-магазині, користування мобільним зв’язком – передбачають звернення до певної бази даних. У таких базах можуть зберігатися дані про наші купівельні вподобання, статистика користування мережею, кредитна історія чи розклад перегляду телепередач.</p>
<p>Термін <em>database (база даних)</em> з’явився на початку 60-х років ХХ ст. на симпозіумах фірми System Development Corporation (США), хоча самими базами даних людство користувалось здавна. Широкого розповсюдження термін набув у 1970-ті роки з розвитком EOM.</p>
<blockquote>
<p><strong>База даних</strong> - це структурована сукупність даних, які відображують стан об’єктів певної предметної області та зв’язки між ними.</p>
</blockquote>
<p><em>Приклади баз даних (БД):</em></p>
<ul>
<li>укази Президента України;</li>
<li>дані про випускників школи;</li>
<li>записи про замовлені товари;</li>
<li>відомості про наявність ліків у аптеці та їх ціни.</li>
</ul>
<blockquote>
<p><strong>Предметна область</strong> - сфера застосування конкретної БД.</p>
</blockquote>
<p><em>Наприклад:</em></p>
<ul>
<li>будівельна фірма;</li>
<li>школа;</li>
<li>Міністерство освіти і науки;</li>
<li>зоопарк;</li>
<li>аеропорт;</li>
<li>банк.</li>
</ul>
<blockquote>
<p><strong>Об’єкт предметної області</strong> - це те, про кого або про що зберігаються дані в БД.</p>
</blockquote>
<p><em>Наприклад,</em> якщо ПО є школа, то її об’єктами можуть бути: учні, вчителі, директор школи, кабінети, об’єктами аптек - завідувач, провізори, постачальники ліків.</p>
<p><mark>Кожен об’єкт БД характеризується сукупністю властивостей (атрибутів).</mark></p>
<p><em>Наприклад,</em> об’єкт АВТОМОБІЛЬ може мати такі властивості:</p>
<ul>
<li>модель;</li>
<li>потужність двигуна;</li>
<li>максимальна швидкість;</li>
<li>вантажопідйомність.</li>
</ul>
<p>За структурою даних БД поділяють на дві основні групи: <strong>документальні</strong> й <strong>фактографічні</strong>.<br>
<img src="https://drive.google.com/uc?export=view&amp;id=1CXFBTLntRQmKhvH69HrAqbga79lUSFPL" alt="enter image description here"></p>
<p>БД є однією з найважливіших складових сучасної інформаційної системи, побудованих на основі комп’ютерних систем і мереж. Робота з БД у таких системах здійснюється за допомогою спеціальної мови БД або програмного забезпечення — системи управління базами даних (СУБД).</p>
<blockquote>
<p><strong>Система управління базами даних</strong> — це інструмент, призначений насамперед для створення структури БД, уведення й оновлення даних, пошуку необхідних даних та їх опрацювання за певним алгоритмом.</p>
</blockquote>
<p>Оскільки до БД може звертатися велика кількість користувачів, то важливою функцією СУБД є <em>забезпечення цілісності й безпечності даних</em>. Окрім функцій, безпосередньо пов’язаних зі створенням і підтримкою БД, окремі СУБД виконують також функцію <em>підтримки спеціалізованих мов програмування</em>, що мають загальну назву «мови баз даних».</p>
<p>Перевагами використання СУБД є:</p>
<ul>
<li>підтримка цілісності даних;</li>
<li>незалежність даних від програм;</li>
<li>централізоване зберігання інформації;</li>
<li>можливість спільного доступу до даних з різних локацій.</li>
</ul>
<p>СУБД класифікують за багатьма ознаками. До найголовніших можна віднести призначення, модель даних, спосіб доступу. Спрощену схему класифікації СУБД подано на рис. 1.2. Нині фактичним стандартом мови БД є мова SQL. Однак у деяких випадках доводиться користуватися й іншими мовами програмування, наприклад мовою VBA. Розробники БД засобами СУБД та іншими мовами програмування можуть розробляти прикладні програми, за допомогою яких користувач натисканням однієї кнопки може отримати з БД необхідні дані або опрацювати їх за певним алгоритмом. Наприклад, обчислити суму реалізованих у супермаркеті певних товарів за добу, нарахувати заробітну платню працівникам фірми або отримати інформацію про наявність вільних місць у готелях міста Відня, що не дорожчі ніж 200 євро за добу.</p>
<p>Сучасні БД мають величезні обсяги даних і зберігаються в комп’ютерних системах на жорстких магнітних дисках. Користувач позбавлений необхідності знати тонкощі фізичного розміщення даних на них. Ця функція повністю реалізується СУБД разом з операційною системою. Важливою функцією СУБД є також <em>керування транзакціями</em>. Транзакція — це послідовність операцій над даними, яка сприймається СУБД як єдине ціле. Якщо всі операції з послідовності виконано успішно, то вважається, що й транзакцію завершено успішно. Усі зміни даних, виконані за цією транзакцією, вносяться в зовнішню пам’ять. Та якщо хоча б одну операцію послідовності завершено невдало, транзакція вважається невиконаною і здійснюється відкат — скасування змін у всіх даних, виконаних у процесі транзакції, та повернення БД до початкового стану виконання транзакції.<br>
Наприклад, якщо в системі продажу квитків на потяг замовлення на квиток із будь-яких причин не виконано, у БД жодних змін щодо наявності квитків внесено не буде, тобто відбудеться відкат.<br>
Ще однією важливою функцією СУБД є так звана журналізація, під якою розуміють облік уведених у БД змін. Перед виконанням потрібних змін їх вносять до спеціального журналу. У разі апаратного або програмного збою БД можна повністю відновити за допомогою архівної копії БД і журналу. Одним із засобів моделювання предметної галузі на етапі проектування БД є модель сутність — зв’язок. Основними поняттями такої моделі є сутність, атрибут і зв’язок. Сутність — це деякий об’єкт реального світу. Вона має екземпляри, які відрізняються один від одного значеннями атрибутів. Атрибут — це властивість сутності. Зв’язок фактично встановлює взаємодію між сутностям.<br>
Наприклад, сутність ХОЛОДИЛЬНИК характеризується такими атрибутами, як назва, маса, ціна, потужність. Конкретний холодильник є екземпляром сутності ХОЛОДИЛЬНИК. Атрибут, що є унікальним, тобто однозначно визначає екземпляр сутності, називають ключем.<br>
<mark>У реляційних БД сутності відповідає таблиця, а екземпляру — запис.</mark></p>
<p><img src="https://i.imgur.com/pP3TT1h.jpeg" alt="enter image description here"></p>
<p><strong>Домашнє завдання.</strong> Перетворити ієрархічну структуру на таблицю</p>
<ol>
<li>
<p><img src="https://drive.google.com/uc?export=view&amp;id=15Y5f32fJlMhy0zePyyZbnb7OnW2P5TrU" alt="enter image description here"></p>
</li>
<li>
<p><img src="https://drive.google.com/uc?export=view&amp;id=14EwfxdxveSl7p5i1ABiPOoroBEAfJSFJ" alt="enter image description here"></p>
</li>
<li>
<p><img src="https://drive.google.com/uc?export=view&amp;id=1kLzrp9O4lcIYI3BlZTCbnFmj0MRKuHgh" alt="enter image description here"></p>
</li>
</ol>

